---
layout:     post
title:      Sverige og Flokimmuniteten
summary:    Hvorfor, Sverige? Hvorfor?
categories: covid19
thumbnail: virus
tags:
 - covid19
 - sverige
---

DR: [Statsepidemiolog: Sverige sigter efter flokimmunitet](https://www.dr.dk/nyheder/indland/statsepidemiolog-sverige-sigter-efter-flokimmunitet)

NEJ FOR HELVEDE!

(På dansk, fordi jeg bliver træt af det her og ikke rigtig gider andet. De fleste for hvem det er relevant kan nok læse det alligevel.)

Jeg var faktisk ved at føle mig optimistisk igen, for ret skal være ret, den svenske fremgangsmåde ser ud til at virke bedre end forventet, selvom det kan ses på statistikkerne at den ikke lader til at have været noget nær så effektiv som f.eks. den danske lockdown.
* Sverige har endnu ikke oversteget intensiv-kapaciteten, selvom det ligger nær grænsen i Stockholm.
* I det meste af landet ser smitten ud til at ligge på et lavt, kontrollerbart niveau.
* Selv for Stockholm ser det ud til at kurven er begyndt at flade sig ud.
* Som i Danmark døde influenzaen en tidlig død i år.

Det skal dog også siges at selv Sveriges tilgang er langt fra "business as usual". Vi eksisterer i et slags semi-frivilligt semi-lockdown.
* Vi har vedtaget EUs indrejseforbud (fra andre lande end EU-lande, Storbritannien, Norge, Island, Liechtenstein og Schweiz).
* Gymnasieskoler, voksenuddannelser og universiteter er lukkede.
* Folk *bliver* i meget stor grad hjemme så meget det er muligt, og særligt i Stockholm er meget trods alt lukket ned, simpelthen fordi kunderne ikke kommer.
* På landsplan har vi haft op mod 1/3 fravær på grundskolerne, hvilket utvivlsomt gør social distancering nemmere, men desværre nok også kan ende med konsekvenser for de der bliver hjemme.
* Kollektivtrafikken i Stockholm forsøger at holde et rejsende-tryk på godt 30%.
* Den svenske økonomi er på nedtur, og vi står med mange arbejdsløse, ganske som i andre lande som har instigeret et *reelt* lockdown.

Men jeg har indtryk af at det virker!

Så hvorfor?

Hvorfor begynder man nu at snakke om flokimmunitet?

For som det fremgår, så er det først nu Folkhälsomyndigheten er begyndt at snakke mere *åbent* om dette. Snakken om flokimmunitet har indtil videre været forbeholdt kommentatorer på sidelinierne (og muligvis den ene gang Tegnell roste briternes initielle strategi, som briterne så lavede en kovending på et par dage senere). Det gav mig lidt håb om at man måske ville vælge en anden retning nu.

*World Health Organization* anbefaler på lang sigt en opsporings og isoleringsstrategi. Og hvis selv Stockholm kan få banket smitten ned, så vil det være en farbar vej, også for Sverige, indtil vi kan finde en vaccine. Det kan gøres på flere måder, og man *behøver* altså ikke instigere tvungen masseovervågning for at opnå det, men det *er* noget som skal organiseres fra centralt hold. Det ville tillade også Sverige at tilnærme os en mere "normal" hverdag igen, uden at vi behøver at lade smitten sprede sig.

Tegnell selv siger at blot 3-4% vil være immune til maj. En hypotetisk flokimmunitet kræver 50-70%. Det her kan altså tage op mod et helt år.
* Hvordan i Helvedets navn skal vi isolere vores ældre og syge i så lang tid? Og er det på nogen måde humant?
* Uanset hvad vi gør på plejehjemmene, så vil mere smitte naturligvis indebære højere risiko for flere ramte plejehjem.
* Hvis det nuværende tryk på sygeplejen bevares i et helt år, hvad bliver så konsekvenserne? For personalet? For alle de planlagte operationer og behandlinger som lige nu er udsatte fordi pladserne optages af COVID-19 patienter? Vi er heldigvis endnu ikke i katastrofe-tilstand, men vi *er* i høj grad i krisetilstand.
* Vi ved faktisk *stadig* ikke nok om den generelle immunrespons på denne virus til at vide om flokimmunitet er noget der kan lade sig gøre uden en vaccine. Vi ved ikke om de fleste menneskers immunitet varer mere end 1-2 år, som det er tilfældet med flere andre corona-varianter. Hvis ikke den gør det, så når vi *aldrig* en nyttig flokimmunitet uden en vaccine. Ikke uden at tvinge os igennem en *katastrofal* smitteprocent på alt for kort tid.
* Vil sommervarmen hindre smittespredning, som det indikeres? Det ved vi faktisk ikke engang endnu. Det er stadig noget der studeres.
* Hvor mange flere skal dø en skrækkelig kvælningsdød fordi vi tager det her valg?
* Hvor mange skal leve med varige organskader? Vi ved af indlysende grunde stadig ikke meget om de langsigtede effekter på dem der *overlever* turen på intensiven.
* Flokimmunitet antager en generel spredning af immune i samfundet, så viruset ikke kan sprede sig. Men de fleste ældre har naturligvis (som andre generationer) mest andre ældre mennesker i deres vennekreds. Selv hvis vi lykkedes med at isolere vore ældre, så vil der fortsætte med at findes klynger af kontakter af ældre i samfundet som er sårbare. FLOKIMMUNITET ER IKKE EN STRATEGI.

Mit håb lige nu er at vores lemfældige omgang med dette virus bliver et emne for international diplomati. Jeg har indtryk af at Folkhälsomyndigheten er uden for pædagogisk rækkevidde, og regeringen vil ikke tage ansvaret for en faktisk strategi på sig.

Men uanset hvad Sverige vil, så *bør* strategien være et politisk spørgsmål. Vi har nu et valg mellem at lade smitten sprede sig, med alle de konsekvenser det medfører for samfundet, eller at bruge WHOs strategi for at holde smitten i bund, så vi kan komme tilbage til noget der ligner en normal hverdag uden at skulle frygte konstant for at starte nye smittekæder.

Og det bør være et politisk valg, ikke et valg for en myndighed at tage.
